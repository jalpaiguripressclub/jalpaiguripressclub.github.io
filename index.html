<meta charset="utf-8">

<p>
    President
    </p>
    <p>

    From the President Desk
    </p>
    <p>
    জলপাইগুড়ি প্রেস ক্লাবের সভাপতির বার্তা
    </p>
    <p>
    সেই দিনটার তারিখ, মাস মনে নেই। বছরটা মনে আছে। আমাদের ক্লাব প্রতিষ্ঠা হলো। সে দিন মনে হয়েছিল যুদ্ধের শেষ ছিল, আজ মনে হয়, লড়াইটা সে দিনই শুরু হয়েছিল। প্রেস ক্লাব মানে নিছকই একটা ক্লাব নয়। সংবাদমাধ্যমে যে দিন আমার বোধন হয়েছিল (বোধন শব্দটা ইচ্ছে করেই লিখলাম, এর থেকে পবিত্র শব্দ এই মুহূর্তে মাথায় আসছে না) সে দিনই মনে হয়েছিল, এটা একটা ব্রত। যাকে প্রতিক্ষণে উদযাপন করতে হবে। এতদিন পরে সেই ব্রততেই অবিচল থাকার চেষ্টা করেছি, আমাদের ক্লাবের সহ সদস্য-সদস্যা, সতীর্থরা সকলে মিলেই।
    </p>
    <p>
    আমরা যে পেশায় রয়েছি, তার প্রথম দায়বদ্ধতা সমাজের কাছে। কাজেই প্রেস ক্লাব মানেই তার সামাজিক দায়িত্ব ও কর্তব্য অপরিসীম। আমরা হয়ত কর্মসংস্থান তৈরি করতে পারব না, কিন্তু সুস্থ সমাজ এবং সংস্কৃতিক পরিবেশ তৈরি করতে পারব। সুচিন্তার পাহারাদার হতে পারব। তাই এক দশক আগে থেকেই আমরা সাংস্কৃতিক অনুষ্ঠান শুরু করি। সরস্বতী পুজোর আয়োজনের সঙ্গে জুড়ে দেওয়া হয় বসে আঁকো প্রতিযোগিতা। যার উদ্দেশ্য শুধুমাত্র পুরস্কার দেওয়া নয়, আগামী প্রজন্ম অর্থাত স্কুল-কলেজ পড়ুয়াদের চিন্তাভাবনা, মনন রং তুলিতে দেখে চেনা। আমরা প্রবন্ধ প্রতিযোগিতার আয়োজন করি, যাতে আগামী প্রজন্ম তার চিন্তাকে সুগ্রন্থিত করতে পারে। সব সময়েই প্রেস ক্লাবের সাংস্কৃতিক মঞ্চ স্থানীয় এবং শিশু শিল্পীদের সুযোগ দিয়েছে, একটি মাত্র লক্ষ্যে আজকের কচিকাচারা যাতে ভবিষ্যতে সমাজে সংস্কৃতির ধারা সমাজের ধমনী দিয়ে বইয়ে নিয়ে যেতে পারে।
    </p>
    <p>
    মনে আছে, একবার ব্লাড ব্যাঙ্ক রক্তশূন্য জেনে আমরাই রক্তদানের ব্যবস্থা করেছিলাম। যে ছেলেটা কিছু আগেই শুয়ে রক্ত দিয়ে গিয়েছিল ব্লাডব্যাঙ্কে কিছু পরে হয়ত খবর সংগ্রহে গিয়ে তারই রক্তক্ষরণ হয়েছে। এমন পেশার ঝুঁকি তো থাকবেই, তা আমরা নিতেও রাজি। সেই সঙ্গকে সমাজ এবং সংস্কৃতির প্রতি দায়বদ্ধতা পালনও আমাদের নিত্য ধর্মাচরণের মতো। পেশাগত দায়িত্ব পালন করতে করতে চড়া রোদের দুপুরে কিংবা নিশুতি গভীর রাতেও কবির কথায় সুর মিলিয়ে আমরা ক্লাবের সবাই বলার চেষ্টা করি--সব জঞ্জাল সরিয়ে, এই পৃথিবীকে শিশুর বাসযোগ্য করতেই হবে। 
</p>
